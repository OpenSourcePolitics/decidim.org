---
title: No (amb el suport) de Decidim
date: 2019-12-20T15:12:47.072Z
---
Una empresa pot anunciar que es compromet a emetre menys CO2 per amagar la condemna judicial per un abocament tòxic, però això no la faria més ecològica. Un partit polític pot presentar llistes paritàries a unes eleccions per a silenciar les crítiques que se li fan per haver restringit el dret a l'avortament, però això no el faria més feminista. Un govern pot instal·lar i promoure la participació en plataformes digitals com Decidim per tal de desactivar moviments socials que amenacen la seva continuïtat, però això no el faria pas més democràtic.

Des de Decidim no podem controlar el que fan els governs amb la plataforma, ja que la seva llicència Affero GPL 3 permet que qualsevol persona o organització la utilitzi sense demanar-nos permís. El que sí que podem fer és dissenyar un programari de referència per a la participació democràtica que facilita i catalitza processos d'autoorganització social i autogestió a gran escala. També podem generar eines i estàndards de qualitat democràtica per a l'ús de la plataforma, incloent un contracte social exigent (una línia en contínua millora dins del projecte). Finalment, la comunitat Decidim pot mostrar el seu rebuig a certes operacions governamentals i usos de la plataforma. Aquest és l'objectiu del present comunicat.

Posarem dos exemples recents que considerem casos clars de blanqueig participatiu. Al març de 2019, l'ONU va denunciar restriccions de drets civils i un excessiu ús de la força contra manifestants a França (1). Uns mesos més tard, el govern francès organitzava un Gran Débat que ha rebut dures crítiques (2).

Més recentment i tocant-nos més de prop, el Govern de Xile va contactar amb l'Equip Decidim a Barcelona, per a sol·licitar ajuda en la instal·lació de la plataforma i iniciar un sondeig entre la ciutadania. Després de conèixer aquesta intenció, així com diversos informes preliminars d'organitzacions de defensa dels drets humans, que indiquen violacions regulars de drets dels i les manifestants en les últimes setmanes (incloent la tortura i la violència sexual) (3), l'Equip Decidim va decidir no donar suport a aquesta iniciativa de blanqueig participatiu. Tampoc el donarà a iniciatives similars en el futur.

Més enllà d'aquesta negativa, des de la comunitat Decidim, volem que moviments socials com els de Xile sàpiguen que tenen tot el nostre suport.

Decidim no és només un projecte de programari lliure. Decidim és un projecte tecnopolític per democratitzar la societat. Per a totes aquelles que lluiten per aquest objectiu: estem amb vosaltres, fins a la democràcia real.

**Referències**

(1) Denúncies de restricció de drets de les armilles grogues, per part de la Oficina de Drets Humans de la ONU:<https://www.ohchr.org/EN/NewsEvents/Pages/DisplayNews.aspx?NewsID=24166&LangID=E>

(2) Crítiques al Grand Débat National:<https://concertation.hypotheses.org/1297>

(3) Informes preliminars sobre violacions de drets humans a Xile, per part d'Amnistia Internacional

<https://www.amnesty.org/es/latest/news/2019/11/chile-amnistia-internacional-denunciara-violaciones-ante-cidh/>i la Oficina de Drets Humans de la ONU:<https://www.ohchr.org/SP/NewsEvents/Pages/DisplayNews.aspx?NewsID=25423&LangID=S>

\
Aquest text ha estat debatut [aquí](https://meta.decidim.org/assemblies/PoliticaDecidim/f/1163/)
